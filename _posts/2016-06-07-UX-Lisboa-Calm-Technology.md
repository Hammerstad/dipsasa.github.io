---
layout: post
title: "Calm Technology"
author: lao
tags: [UXLx, UX, Brukeropplevelse, Konferanse]
---
En av workshopene på [UXLx konferansen](https://www.ux-lx.com/) som var veldig interessant for oss som jobber innen ehelse var om [«Calm technology and non-intrusive design» med Amber Case](https://www.ux-lx.com/speakers/amber_case.html#workshop). I en hverdag der stadig flere enheter blir koblet opp mot internett blir vi også stadig mer avbrutt og forstyrret. 
All denne teknologien rundt oss er ikke nødvendigvis bra. Stadig flere kjøkkenapparater blir koblet mot internett og gir deg påminnelser om alt fra at kaffen er klar, nå må du huske å kjøpe melk, og bananene er dårlige.

Jo mer teknologi som kobles og må settes opp mot internett, jo mer må brukeren også kunne om konfigurasjon og oppsett. Amber Case satte det litt på spissen, men hun poengterte at etter hvert må kanskje enhver av oss være systemadministratorer for å kunne bruke vårt eget kjøkkenutstyr. Dette scenarioet kalte hun «*The Dystopian Kitchen in the Future”*.

![Amber Case](../../../img/lao/amber.jpg) 

<!--more-->

Bilkjøring krever vår fulle oppmerksomhet for at vi skal kunne kjøre trygt uten å skade oss selv eller andre. Sending av tekstmeldinger eller å følge med på kart på telefonen gjør at blikket og oppmerksomheten vår flyttes, og det er farlig. Et godt verktøy er usynlig – du skal bare behøve å ha fokus på oppgaven og ikke verktøyet. 


![Bilkjøring](../../../img/lao/calm-tech-car.jpg) 

Amber Case er opptatt av at teknologien ikke bør forstyrre oss unødvendig, eller kreve for mye av oppmerksomheten vår. [Calm Technology](http://www.calmtech.com/) er et rammeverk for å designe tilkoblede enheter som fanger oppmerksomheten vår på en mer passende måte. Vi har kanskje blitt for vant til smarttelefoner og smartklokker som piper, ringer og rister i tide og utide for å informere og påminne oss. Noen av notifikasjonene er nyttige, men det er ikke alltid det passer å motta de der og da. 

> Good design allows people to accomplish their goals in the least amount of moves.

> Calm technology allows people to accomplish the same goals with the least amount of mental cost


**Irriterende og lite hjelpsomme teknologier**

Deltakerne på workshopen fikk i oppgave å komme opp med konsepter for hva som kunne være den mest irriterende teknologien de kunne tenke seg. Dette ble en morsom øvelse og deltakerne kom opp med alle mulige slags konsepter. Hva med en t-skjorte som endrer farge og sier ifra med lyd at den er skitten slik at både du og alle i ditt nærvær blir oppmerksom på dette? Eller smarte sko som må stilles inn for å kunne brukes og som gir deg elektrisk støt dersom du ikke løper eller løper raskt nok? Skoene kan kanskje også begynne å pipe veldig høyt i det du går inn i en godteributikk og lage så mye lyd at du heller velger å gå ut igjen fremfor å kjøpe den sjokoladen.

![Amber Case](../../../img/lao/calm-tech-notater.png) 

Felles for alle disse konseptene var at de var støyende med mye lyd og lys, avbrøt deg når det minst passet og dyttet på deg masse informasjon og notifikasjoner som du ikke trenger. Rett og slett litt for hjelpsom. 

**Nyttige teknologier**

Etter brainstormingen rundt irriterende teknologier, fikk vi i oppgave å snu dette til noe positivt. De fleste deltakerne skrellet vekk unødvendig funksjonalitet, slik at produktet kun inneholdt det mest essensielle. Et annet viktig poeng var at det skulle være mulig å selv velge å starte og stoppe disse notifikasjonene. Det er ikke så behagelig å sitte i et viktig møte eller en begravelse dersom applikasjonen eller insulinpumpa piper høyt fordi den må lades. Det er da viktig å kunne skru av lyden eller varslingen.

**Relatert til DIPS**

I DIPS lager vi løsninger som skal brukes av helsevesenet i en travel hverdag. DIPS er ikke den eneste IT-løsningen som brukerne våre benytter. Brukerne våre veksler mellom flere IT-systemer mens de jobber, og de blir også ofte avbrutt av telefoner og henvendelser. Samtidig skal DIPS og de øvrige systemene støtte brukerne og varsle dem om viktige hendelser og oppgaver som må utføres. I tillegg ser vi at stadig flere ønsker å ta i bruk mobile løsninger og at brukerne ikke lengre bare jobber i desktop applikasjoner. Dette var derfor en nyttig øvelse og workshop for oss å delta på.

**Mer om temaet**
For å lære seg mer om temaet kan du sjekke ut [nettsiden (caseorganic) ](http://caseorganic.com/) til Amber Case, eller lese [boken hun har skrevet om Calm Technology](http://shop.oreilly.com/product/0636920039747.do).

